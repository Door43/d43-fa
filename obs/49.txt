====== ۴۹. پیمان تازۀ خدا ======

{{https://api.unfoldingword.org/obs/jpg/1/en/360px/obs-en-49-01.jpg?direct&}}

فرشته ای به دختر باکره ای بنام مریم گفت که او پسر خدا را به دنیا خواهد آورد. بنابراین، هنگامیکه او هنوز باکره بود، روح القدس بر او سایه افکند و او آبستن شد. او پسری به دنیا آورد که نامش را عیسی نهاد. ازاینروی، عیسی هم خدا و هم انسان است.

{{https://api.unfoldingword.org/obs/jpg/1/en/360px/obs-en-49-02.jpg?direct&}}

عیسی معجزات بسیاری انجام داد که ثابت می کند او خداست . او برروی آب راه رفت، توفان را آرام کرد، بیماران را شفا داد، ارواح پلید را اخراج کرد، مردگان را زنده کرد، پنج نان و دو ماهی کوچک را تبدیل به غذای کافی برای بیش از 5000 نفر نمود.

{{https://api.unfoldingword.org/obs/jpg/1/en/360px/obs-en-49-03.jpg?direct&}}

عیسی معلّم بزرگی نیز بود و با اقتدار سخن می گفت، زیرا که او پسر خداست. او تعلیم داد که ما باید دیگران را مانند خود دوست بداریم.

{{https://api.unfoldingword.org/obs/jpg/1/en/360px/obs-en-49-04.jpg?direct&}}

او همچنین به ما آموخت که خداوند را باید بیش از هرچیز دیگر ازجمله ثروت خود دوست داشته باشیم.

{{https://api.unfoldingword.org/obs/jpg/1/en/360px/obs-en-49-05.jpg?direct&}}

عیسی فرمود که پادشاهی خدا با ارزشتر از هرچیز در این دنیاست. مهمّترین چیز برای هرکس، این است که به پادشاهی خدا تعلّق داشته باشد. برای ورود به پادشاهی خدا، ما باید از گناه خویش نجات یابیم.

{{https://api.unfoldingword.org/obs/jpg/1/en/360px/obs-en-49-06.jpg?direct&}}

عیسی به ما آموخت که برخی از انسان ها او را قبول خواهند کرد و نجات خواهند یافت، ولی بعضی ها خیر. او فرمود که برخی از انسان ها همانند خاکِ نیکو هستند. آنان خبر خوش عیسی را می پذیرند و نجات می یابند. برخی نیز همانند خاک سفت و سختِ کنارۀ راه هستند که کلام خدا در آن وارد نمی شود و هیچ محصولی به بار نمی آورد. آن ها پیام عیسی را نمی پذیرند و داخل پادشاهی او نخواهند شد.

{{https://api.unfoldingword.org/obs/jpg/1/en/360px/obs-en-49-07.jpg?direct&}}

عیسی به ما آموخت که خدا گناهکاران را بسیار دوست دارد. او می خواهد که آنان را ببخشد و جزو فرزندان خود گرداند.

{{https://api.unfoldingword.org/obs/jpg/1/en/360px/obs-en-49-08.jpg?direct&}}

عیسی همچنین به ما فرمود که خدا از گناه نفرت دارد. هنگامیکه آدم و حوّا گناه کردند، گناه آن ها بر همۀ نسل بشر تأثیر گذاشت. درنتیجه، هر شخصی در دنیا گناه می کند و از خدا جدا شده است. به همین خاطر، هر انسانی دشمن خدا شده است.

{{https://api.unfoldingword.org/obs/jpg/1/en/360px/obs-en-49-09.jpg?direct&}}

ولی خدا همۀ مردم جهان را آنقدر محبّت نمود که تنها فرزند خود عیسی را داد، تا هرکه به عیسی ایمان آورد، به خاطر گناهانش هلاک نشود بلکه تا ابد با خدا زندگی کند.

{{https://api.unfoldingword.org/obs/jpg/1/en/360px/obs-en-49-10.jpg?direct&}}

به خاطر گناه، ما محکوم و سزاوار مرگ هستیم. خدا می بایست بر ما خشمگین باشد، ولی او خشم خود را به جای ما، برروی عیسی ریخت. زمانیکه عیسی برروی صلیب مرد، مجازات ما را بر خود گرفت.

{{https://api.unfoldingword.org/obs/jpg/1/en/360px/obs-en-49-11.jpg?direct&}}

عیسی هرگز هیچ گناهی نکرد، ولی انتخاب کرد که به عنوان یک قربانی کامل مجازات شود و بمیرد، تا گناهان ما و گناهان هرکس دیگر را در این جهان پاک گرداند. به خاطر اینکه عیسی خود را قربانی ساخت، خدا می تواند هر نوع گناهی را ببخشد، حتی گناهان بسیار خبیث را.

{{https://api.unfoldingword.org/obs/jpg/1/en/360px/obs-en-49-12.jpg?direct&}}

اعمال خوب، ما را نجات نمی دهد. کاری نیست که ما با انجامش بتوانیم با خدا رابطه برقرار کنیم. تنها عیسی می تواند گناهان ما را پاک کند. ما باید ایمان بیاوریم که عیسی پسر خداست، او به جای ما بر صلیب مرد و خدا دوباره او را از مرگ برخیزانید.

{{https://api.unfoldingword.org/obs/jpg/1/en/360px/obs-en-49-13.jpg?direct&}}

خدا هر کس را که به عیسی ایمان بیاورد و او را به عنوان خداوند خود بپذیرد، نجات خواهد داد. امّا، خدا کسانی را که به او ایمان نیاورند، نجات نخواهد داد. مهمّ نیست فقیر یا غنی، مرد یا زن، پیر یا جوان و یا اینکه اهل کجا باشیم. خدا ما را دوست دارد و می خواهد ما به مسیح ایمان بیاوریم تا او بتواند با ما رابطۀ نزدیک و صمیمی داشته باشد.

{{https://api.unfoldingword.org/obs/jpg/1/en/360px/obs-en-49-14.jpg?direct&}}

عیسی ما را دعوت می کند تا به او ایمان آورده تعمید یابیم. آیا ما ایمان داریم که عیسی، مسیح موعود و تنها پسر خداست؟ آیا ایمان داریم که گناهکار و سزاوار مجازات خدا هستیم؟ آیا ایمان داریم که مسیح برروی صلیب مرد تا گناهان ما را پاک کند؟

{{https://api.unfoldingword.org/obs/jpg/1/en/360px/obs-en-49-15.jpg?direct&}}

اگر ما به عیسی و آنچه که او برای ما انجام داده است ایمان داریم، پس دراینصورت ما مسیحی هستیم! خداوند ما را از قلمرو حکومت تاریک شیطان بیرون آورده و در پادشاهی نورانی خدا قرار داده است. خدا روش های کهنه و گناه آلود زندگی ما را برداشته و به جای آن روش های تازه و عادلانۀ زندگی به ما بخشیده است.

{{https://api.unfoldingword.org/obs/jpg/1/en/360px/obs-en-49-16.jpg?direct&}}

اگر ما مسیحی هستیم، خدا گناهان ما را به خاطر کار مسیح برروی صلیب بخشیده است. حال خدا ما را دوست خود می شمارد و نه دشمن خود.

{{https://api.unfoldingword.org/obs/jpg/1/en/360px/obs-en-49-17.jpg?direct&}}

اگر ما دوست خدا و خادم عیسی خداوند هستیم، اشتیاق خواهیم داشت که از تعالیم عیسی پیروی کنیم. حتّی اگر مسیحی باشیم، وسوسه خواهیم شد تا گناه کنیم. امّا خدا امین است و می فرماید اگر ما به گناهان خود اعتراف کنیم، او ما را می بخشد. او به ما قدرت می دهد تا با گناه بجنگیم.

{{https://api.unfoldingword.org/obs/jpg/1/en/360px/obs-en-49-18.jpg?direct&}}

خداوند از ما می خواهد دعا کنیم، کلام او را مطالعه کنیم، با مسیحیان دیگر او را بپرستیم و به دیگران بگوییم او برای ما چه کرده است. تمام اینها به ما کمک خواهد کرد تا رابطۀ عمیقتری با او داشته باشیم.

//داستانی برگرفته از کتاب مقدّس: رسالهی پولس به رومیان، فصل ٣، آیات ٢١-٢٦؛ فصل ٥، آیات ١-١١؛ انجیل یوحنّا، فصل ٣، آیهی ١٦؛ انجیل متّی، فصل 16، آیهی١٦؛ رسالهی پولس به کولسیان، فصل ١، آیات ١٣-١٤؛ رسالهی دوّم پولس به تسالونیکیان، فصل ٥، آیات ١٧-٢١؛ رسالهی اوّل یوحنّا، فصل ١، آیات ٥-١٠//
