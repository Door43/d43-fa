====== ۳۵.  داستان پدر دلسوز ======

{{https://api.unfoldingword.org/obs/jpg/1/en/360px/obs-en-35-01.jpg?direct&}}

روزی عیسی بسیاری از مأمورین باج وخراج و سایر گناهکارانی را که گرد او جمع آمده بودند، تعلیم می داد.

{{https://api.unfoldingword.org/obs/jpg/1/en/360px/obs-en-35-02.jpg?direct&}}

امّا علمای دینی هم که در آنجا بودند، می دیدند که عیسی چگونه با گناهکاران، همانند دوستانش رفتار می کند از او ایراد می گرفتند. بنابراین عیسی این داستان را برای آنان تعریف نمود.

{{https://api.unfoldingword.org/obs/jpg/1/en/360px/obs-en-35-03.jpg?direct&}}

مردی دو پسر داشت. روزی پسر کوچکتر به پدرش گفت: «پدر، من الآن ارثیۀ ام را می خواهم!». بنابراین پدر دارایی خود را بین دو پسرش تقسیم کرد.

{{https://api.unfoldingword.org/obs/jpg/1/en/360px/obs-en-35-04.jpg?direct&}}

چیزی نگذشت که پسر کوچکتر، هرچه داشت جمع کرد و به سرزمینی دوردست رفت. در آنجا تمام ثروت خود را در عیّاشی و راه های نادرست برباد داد.

{{https://api.unfoldingword.org/obs/jpg/1/en/360px/obs-en-35-05.jpg?direct&}}

در آن زمان قحطی شدیدی در جایی که آن پسر بود، پدید آمد و او دیگر پولی برای خرید غذا نداشت، بنابراین به ناچار مجبور به چرانیدن خوکها شد و او به روزی افتاد که آرزو می کرد، بتواند با خوراک خوکها شکم خود را سیر کند.

{{https://api.unfoldingword.org/obs/jpg/1/en/360px/obs-en-35-06.jpg?direct&}}

سرانجام روزی پسر کوچکتر با خود گفت: «من دارم چه کار می کنم؟ در خانۀ پدرم خدمتکاران خوراک زیادی برای خوردن دارند اما من اینجا دارم از گرسنگی می میرم. پس نزد پدر خود باز گشته، از او درخواست خواهم کرد مرا به نوکری خود بپذیرد.

{{https://api.unfoldingword.org/obs/jpg/1/en/360px/obs-en-35-07.jpg?direct&}}

پس، پسر کوچکتر به سوی خانۀ پدرش به راه افتاد. هنگامی که هنوز از خانه دور بود، پدرش او را دید و دلش به حال او سوخت و به استقبالش شتافت، او را در آغوش گرفت و بوسید.

{{https://api.unfoldingword.org/obs/jpg/1/en/360px/obs-en-35-08.jpg?direct&}}

پسر به پدرش گفت: «من در حقّ خدا و در حقّ تو گناه کرده ام و دیگر لیاقت این را ندارم که مرا پسر خود بدانی.

{{https://api.unfoldingword.org/obs/jpg/1/en/360px/obs-en-35-09.jpg?direct&}}

امّا پدرش به خدمتکاران گفت: «عجله کنید و بهترین جامه را از خانه بیاورید و به او بپوشانید! انگشتری به دستش و کفشی به پایش کنید! و گوسالۀ پرواری را بیاورید و سر ببرید تا جشن بگیریم و شادی کنیم! چون این پسر من، مرده بود و زنده شد! گم شده بود و حالا پیدا شده است!».

{{https://api.unfoldingword.org/obs/jpg/1/en/360px/obs-en-35-10.jpg?direct&}}

پس، آنها ضیافت مفصّلی برپا کردند. طولی نکشید که پسر بزرگ از کار در مزرعه به خانه آمد و صدای ساز و رقص و آواز را شنید و متعجّب گشت که چه اتفاقی افتاده است.

{{https://api.unfoldingword.org/obs/jpg/1/en/360px/obs-en-35-11.jpg?direct&}}

وقتی که پسر بزرگتر فهمید که این جشن به خاطر برگشتن برادرش به خانه است، عصبانی شد و حاضر نشد وارد خانه شود. تا اینکه پدرش بیرون آمد و به او التماس کرد که به خانه بیاید و به مهمانی ملحق شود، امّا او قبول نکرد.

{{https://api.unfoldingword.org/obs/jpg/1/en/360px/obs-en-35-12.jpg?direct&}}

پسر بزرگتر به پدرش گفت: «سالهاست که من همچون یک غلام به تو خدمت کرده ام! هیچ گاه از دستوراتت سرپیچی نکرده ام و در تمام این مدّت حتّی یک بزغاله هم به من ندادی تا بتوانم با دوستانم جشن بگیرم. امّا وقتی این پسرت که ثروت تو را در گناهکاری تلف کرده، به خانه بازگشت، تو بهترین گوسالۀ  پرواری را برای او سر بریدی.

{{https://api.unfoldingword.org/obs/jpg/1/en/360px/obs-en-35-13.jpg?direct&}}

پدرش گفت: «پسر عزیزم، تو همیشه درکنار من هستی و هرچه که من دارم از آن توست. اما حالا درست است که جشن بگیریم و شادی کنیم، چون برادر تومرده بود و زنده شده است، گم شده بود و پیدا شده است».

//داستانی برگرفته از کتاب مقدّس: انجیل لوقا، فصل ۱۵، آیات ۱۱تا۳۲//
