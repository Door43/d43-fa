====== ۲۱. خداوند وعدۀ آمدن مسیح را می دهد ======

{{https://api.unfoldingword.org/obs/jpg/1/en/360px/obs-en-21-01.jpg?direct&}}

از همان ابتدا، خدا تصمیم گرفت که مسیح موعود را بفرستد. وعدۀ مسیح را خدا نخستین بار به آدم و حوّا داد. خدا وعده داد که از نسل حوّا کسی خواهد آمد که سَرِ مار را خواهد کوبید. ماری که حوّا را فریب داد همان شیطان بود. وعده این بود که مسیح شیطان را کاملاً شکست خواهد داد.

{{https://api.unfoldingword.org/obs/jpg/1/en/360px/obs-en-21-02.jpg?direct&}}

خدا به ابراهیم وعده داد که بوسیلۀ او همۀ ملّت های جهان برکت خواهند یافت. این برکت در زمان آمدن مسیح بوقوع می پیوست. او نجات را برای تمام انسان ها از همۀ ملل جهان، ممکن می ساخت.

{{https://api.unfoldingword.org/obs/jpg/1/en/360px/obs-en-21-03.jpg?direct&}}

خدا به موسی وعده داد که در آینده پیامبری مانند او بر خواهد خاست. این هم وعدۀ دیگری در بارۀ آمدن مسیح بود.

{{https://api.unfoldingword.org/obs/jpg/1/en/360px/obs-en-21-04.jpg?direct&}}

خدا به داود پادشاه وعده داد که کسی از نسل او تا به ابد بر قوم خدا سلطنت خواهد کرد. این بدان معنی بود که مسیح از نسل داود خواهد آمد.

{{https://api.unfoldingword.org/obs/jpg/1/en/360px/obs-en-21-05.jpg?direct&}}

از طریق ارمیاء نبی خدا وعده فرمود که عهدی جدید را فراهم خواهد ساخت امّا نه شبیه به عهدی که خدا با اسرائیل در کوه سینا بسته بود. در عهد جدید، خدا قانون خود را بر قلب های مردم می نویسد، مردم شخصاً او را می شناسند، ایشان قوم او می شوند و خدا گناهان آن ها را می بخشد. مسیح، عهد جدید را آغاز می کرد.

{{https://api.unfoldingword.org/obs/jpg/1/en/360px/obs-en-21-06.jpg?direct&}}

پیامبران خدا همچنین گفتند که مسیح موعود پیامبر، کاهن و پادشاه خواهد بود. پیامبر کسی است که کلام خدا را می شنود و آنرا برای مردم بازگو می کند. مسیح موعود خدا، پیامبر کاملی می بود.

{{https://api.unfoldingword.org/obs/jpg/1/en/360px/obs-en-21-07.jpg?direct&}}

کاهنان یهودی از جانب مردم برای خدا قربانی می گذراندند که جایگزینی بود برای مجازات گناهان آن ها. همچنین کاهنان برای مردم به درگاه خدا دعا می کردند. قرار بود مسیح موعود کاهن اعظمی باشد که خود را به عنوان یک قربانی کامل تقدیم خدا می کند.

{{https://api.unfoldingword.org/obs/jpg/1/en/360px/obs-en-21-08.jpg?direct&}}

پادشاه فردی است که قوانین را برای قلمرو سلطنت خود نوشته و همچنین کار داوری را نیز انجام می دهد. مسیح موعود آن پادشاه کامل خواهد بود که بر تخت سلطنت جدّش داود می نشیند و بر تمامی جهان تا ابد حکومت خواهد کرد. او همواره صادقانه داوری خواهد کرد و همیشه تصمیم های درست خواهد گرفت.

{{https://api.unfoldingword.org/obs/jpg/1/en/360px/obs-en-21-09.jpg?direct&}}

پیامبران تولّد مسیح موعود را پیش بینی کرده بودند. ملاکی نبی پیش بینی کرده بود که پیش از آمدن مسیح موعود پیامبر بزرگ دیگری خواهد آمد. اِشعیای نبی پیشگویی کرده بود که مسیح موعود از باکره ای تولّد خواهد یافت. میکاه نبی نیز گفته بود که او در شهر بیت لحم تولّد خواهد یافت.

{{https://api.unfoldingword.org/obs/jpg/1/en/360px/obs-en-21-10.jpg?direct&}}

اشعیای نبیّ گفت که مسیح در جلیل زندگی خواهد کرد. وی قلب های شکسته انسان ها را آرامش خواهد داد و اسیران را آزادی خواهد بخشید. او همچنین پیشگویی کرد که مسیح موعود، بیماران یعنی کوران، لنگان، کرها و لالها را نیز شفا می دهد.

{{https://api.unfoldingword.org/obs/jpg/1/en/360px/obs-en-21-11.jpg?direct&}}

اشعیای نبی همچنین پیشگویی کرده بود که مسیح موعود بدون هیچ دلیلی مجازات می شود. دیگر پیامبران پیشگویی کرده بودند که کسانی که مسیح را می کشند، بر لباس او قرعه می اندازند و اینکه دوستش به او خیانت می کند. زکریاء پیش بینی کرد که به یکی از دوستان مسیح سی سکّه نقره پرداخت می شود تا به مسیح خیانت کند.

{{https://api.unfoldingword.org/obs/jpg/1/en/360px/obs-en-21-12.jpg?direct&}}

همچنین پیامبران راجع به اینکه مسیح موعود چگونه می میرد، گفته بودند. اشعیای نبیّ پیشگویی کرده بود که مردم بر او آب دهان می اندازند و او را ضرب وشتم می کنند. سپس بدن او را به چوبۀ دار می بندند تا با رنجی عظیم بمیرد، باوجود آنکه مرتکب هیچ کار اشتباهی نشده بود.

{{https://api.unfoldingword.org/obs/jpg/1/en/360px/obs-en-21-13.jpg?direct&}}

پیامبران همچنین پیشگویی کرده بودند که مسیح موعود باید انسان کامل و بدون هیچ گناهی باشد. او باید تنبیه و مجازات بشود و سپس برای گناهان مردم بمیرد. مجازات او باعث می شد که بین انسان و خدا آرامش و صلح برقرار شود. به همین دلیل، ارادۀ خدا این بود که مسیح مضروب و کشته شود.

{{https://api.unfoldingword.org/obs/jpg/1/en/360px/obs-en-21-14.jpg?direct&}}

پیامبران پیشگویی کردند که مسیح می بایست بمیرد و خدا همچنین می خواست او را از مردگان برخیزاند. بنابراین با مردن و برخاستن مسیح از مرگ، خدا می خواست که نقشۀ نجات گناهکاران را کامل کند و عهدی تازه با بشر ببندد.

{{https://api.unfoldingword.org/obs/jpg/1/en/360px/obs-en-21-15.jpg?direct&}}

خدا چیزهای بسیاری دربارۀ آمدن مسیح به پیامبران آشکار فرمود. امّا مسیح در زمان هیچیک از این پیامبران هنوز نیامد. بیشتر از ۴۰۰ سال بعد از آخرین پیشگویی و هنگامی که زمان به کمال رسید، خدا مسیح را به جهان فرستاد.

//داستانی برگرفته از کتاب مقدّس: کتاب پیدایش، فصل ۳آیه۱۵;فصل ۱۲آیه۱تا۳; کتاب تثنیه، فصل۱۸آیه۱۵; کتاب دوّم سموئیل، فصل۷; ارمیاء، فصل 31; کتاب اشعیاء، فصل۵۹آیه۱۶; کتاب دانیال، فصل ۷; کتاب ملاکی، فصل۴آیه۵; کتاب اشعیاء، فصل ۷آیه۱۴; کتاب میکاه، فصل ۵آیه۲; کتاب اشعیاء، فصل ۹آیات۱-7 ;فصل ۳۵آیات ۳تا۵;۶۱;۵۳; کتاب مزامیر، فصل۲۲آیه ۱۸;۳۵آیه۱۹;۶۹آیه۴;۴۱آیه۹; کتاب زکریاء فصل ۱۱آیات۱۲و۱۳; کتاب اشعیاء، فصل۵۰آیه۶; کتاب مزامیر۱۶آیات۱۰و۱۱//
